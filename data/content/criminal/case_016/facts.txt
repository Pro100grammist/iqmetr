Фабула для виконання письмового завдання (Інкриміноване обвинувачення):
09.05.2021 близько 22:30 у під’їзді №1 будинку по вул. Квітнева, буд. 5, м. Дніпро, на майданчику 6-го поверху між Петренком Андрієм Олексійовичем та Івановим Сергієм Володимировичем виник конфлікт. У ході бійки Петренко дістав кухонний ніж та завдав Іванову не менше трьох ударів у ділянку грудної клітки та обличчя. Внаслідок цього Іванову спричинено проникаюче колото-різане поранення грудної клітки з розвитком правостороннього гемотораксу та серозного перикардиту, що віднесено до категорії тяжких тілесних ушкоджень, небезпечних для життя у момент заподіяння.
Під час судового розгляду кримінального провадження судом досліджено такі докази:
Показання обвинуваченого Петренка Андрія Олексійовича, який частково визнав факт нанесення ударів, але стверджував, що діяв у стані самооборони, без умислу на позбавлення життя.
Показання потерпілого Іванова Сергія Володимировича, який підтвердив факт конфлікту та отриманих тілесних ушкоджень.
Показання свідків: Левченко Олени Ігорівни, Мельника Дмитра Юрійовича, Бондаря Олега Сергійовича, Олійник Тетяни Василівни, Гнатюка Ігоря Миколайовича, Руденко Марії Степанівни, які бачили конфлікт, момент використання ножа та його вилучення.
Висновок судово-медичної експертизи №1278е від 01.06.2021 – у потерпілого виявлено проникаюче поранення грудної клітини, небезпечне для життя, а також низку легких тілесних ушкоджень.
Висновок судово-медичної експертизи №1122е від 18.05.2021 – у обвинуваченого встановлено легкі тілесні ушкодження (синці, садна, поверхнева рана).
Протокол огляду місця події та фототаблиці, якими зафіксовано плями бурого кольору на стінах і підлозі, виявлений зламаний ніж, сліди крові.
Речові докази: зламаний кухонний ніж (клинок 125×22 мм, руків’я двоколірне), футболка потерпілого з пошкодженням та плямами крові, одяг обвинуваченого зі слідами бурого кольору, змиви крові.
Інші письмові докази та документи:
Протокол прийняття заяви від 10.05.2021 (заява потерпілого). 
Протоколи упізнання за фотознімками.
Протокол огляду місця події (10.05.2021) + фототаблиці (плями бурого кольору, місце знайдення ножа). 
Протокол огляду футболки у КНП «МКЛ №16» (вилучено футболку із плямами і розрізом). 
Протокол затримання, протоколи вилучення та упаковки речей обвинуваченого.
Відомості про особу обвинуваченого:
Петренко Андрій Олексійович, 15.03.1988 року народження, уродженець м. Дніпро, громадянин України, зареєстрований за адресою: вул. Центральна, буд. 12, кв. 45, м. Дніпро, проживає за адресою: вул. Лесі Українки, буд. 7, кв. 9, м. Дніпро, раніше судимий (деталі в матеріалах справи).
Відомості про запобіжний захід у кримінальному провадженні:
До Петренка Андрія Олексійовича було застосовано запобіжний захід у вигляді тримання під вартою.
Відомості про цивільний позов:
У межах кримінального провадження цивільний позов не заявлено.
Процесуальні витрати:
Витрати на проведення судово-медичних експертиз – 2000 грн, підлягають розподілу згідно з процесуальним законом.
Речові докази:
1. Зламаний кухонний ніж.
2. Футболка потерпілого з пошкодженням та плямами бурого кольору.
3. Одяг обвинуваченого з плямами бурого кольору.
4. Змиви крові, марлеві тампони.
Завдання:
Викладіть мотивувальну та резолютивну частини вироку, ґрунтуючись виключно на викладених фактичних обставинах та досліджених доказах, із застосуванням норм КК та КПК України. При цьому визначте кваліфікацію діяння, оцініть доводи сторін, вирішіть питання про вид і розмір покарання (або інше рішення), розподіл процесуальних витрат, долю речових доказів, а також порядок набрання вироком законної сили та його оскарження.

ДОПОВНЮЮЧІ ВКАЗІВКИ:
1.	При написанні мотивувальної частини: оцінюйте кожен доказ за критеріями ст.94 КПК (належність, допустимість, достовірність, достатність) і прямо вказуйте, які висновки з нього робите. Вкажіть, які докази протилежній стороні (захисту) ви вважаєте спростовують доводи захисту, а які можна визнати «суперечливими/непереконливими». 
2.	Чітко розмежуйте: (а) чи встановлено в діях суб’єктивний елемент — прямий умисел на позбавлення життя; (б) чи маємо неконкретизований або непрямий умисел; (в) чи мали місце підстави для необхідної оборони (ст.36–37 КК/відповідні норми). Зверніть увагу на позицію ВС у касації щодо відмежування замаху від тяжких тілесних ушкоджень — у рішенні ВС наведено аргументи, які треба врахувати (Постанова Касаційного кримінального суду у складі Верховного Суду від 03 вересня 2024 року, справа № 205/5586/21, провадження № 51-6589км23, https://reyestr.court.gov.ua/Review/121626658 ).
3.	У резолютивній частині вкажіть: кваліфікацію, вид покарання (якщо визнаєте винуватість), строк початку відбування, зарахування попереднього тримання під вартою (якщо застосовно), долю речових доказів, порядок стягнення судових витрат, строки і порядок оскарження. (Апеляційна ухвала звертала увагу на питання зарахування днів попереднього утримання за ст.374 КПК — перевірте матеріали).
